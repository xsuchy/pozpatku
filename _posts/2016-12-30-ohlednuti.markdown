---
layout: post
title:  "Ohlédnutí za rokem 2016"
date:   2016-12-30 10:00:00 +0100
author: Kateřina Kobáňová
visible: 1
categories: ohlednuti
---
Rok 2016 nám přinesl plno výzev, příjemných změn, ale i velké dřiny.

Malá scéna našeho divadla si připravila pro diváky Setkání u Aničky. Šlo o dvě známé pohádky, Červenou Karkulku a Perníkovou chaloupku. Představení bylo proloženo básničkami, písněmi, tancem a všichni malí účastníci si představení neskutečně užívali. Premiéra se konala 13. května, kdy jsme hráli dvakrát dopoledne pro MŠ a ZŠ v KD Říčany a následná sobotní slavnostnější premiéra se nesla v duchu nezištné pomoci pro malého Honzíka Vacka z Brna. Ten je po nešťastné shodě událostí ve stavu vigilního kómatu, je v bezvědomí, ale působí dojmem, že bdí. A právě na tohoto chlapečka, se rozhodl náš spolek darovat výši dobrovolného vstupného. Děti namalovaly Honzíkovi obrázky a přítomna byla i samotná maminka Honzíka, paní Vacková s dcerkou Anetkou. Představení bylo krásné, na konci až dojemné, vybrala se krásná částka přes 13 000 Kč.

Představení jsme pro velký úspěch reprízovali 31. 5. i v Brně, v MŠ Chodská, kde jsme hráli venku na zahradě. V náročných venkovních podmínkách naši herci obstáli, pro Honzíka se opět vybrala zajímavá částka kolem 8000 Kč.

Vznikla tak bezva divadelní parta kluků a holek, která si má co říct i mimo divadelní prkna. A parta se nám druhou polovinu roku rozrostla na téměř úctyhodných 40 kousků, tím pádem chceme poděkovat rodičům za jejich podporu, pomoc při vyrábění kostýmů a dalších věcí s tím související.

Dospělá sekce měla již od ledna plno práce s připravováním velké konverzační komedie od francouzského dramatika Georgese Feydeaua Dámský krejčí. Herci se museli potýkat s rozsáhlým textem, přesnými nástupy na jeviště pramenící z absurdních situací z děje vyplývající a v neposlední řadě i s řádným chozením na častější zkoušky. Důsledná, ale i dlouhá příprava, skoro roční, se vyplatila.

Soubor, čítající 10 herců se s úctou zhostil tohoto nesnadného úkolu, o čemž svědčí naplněné sály při obou říčanských premiérách 22. i 23. 10. Hra bezmála 2,5 hodinová, s jednou přestávkou mezi dějstvími určitě rozesmála a pobavila nejednoho diváka. Ale i nás herce samotné. 

Pokud tyto řádky budete číst, již jsme absolvovali také brněnskou premiéru v Café Práh ve Vaňkovce 9. 11. a ořechovské publikum nás vidělo 13. 11. v tamním sále ve škole. 

S ořechovským divadlem máme tzv. nepsanou smlouvu o vzájemném hostování. Ořechov u nás hostoval 19. 3. s krásným představením Jak Švédové L. P. 1645 Brno marně dobývali. Šlo o vtipně pojatou historii z pera ředitele divadla Radost a vedoucího souboru v jedné o sobě pana Vlastimila Pešky. 

Těšte se, protože určitě přijedou začátkem příštího roku s dalším neotřelým kouskem. 

25. 9. pak u nás hostovala odnož části ořechovského divadla, taneční divadlo Mimi Fortunae se zajímavou pohybovou koláží Má vlast. Na hudbu Bedřicha Smetany a na odkazy z naší minulosti, vytvořilo bezmála 20 tanečníku úžasně působivou atmosféru, kterou ocenilo malé publikum velkým potleskem.

Mohu tedy s radostí oznámit, že divadlo u nás v Říčanech opět žije, že kultury je u nás dosti a lidé opět rádi chodí na představení, baví se a chtějí vidět známé tváře ve světlech reflektorů.

Závěrem chci všem říčanským popřát krásné Vánoce, hodně energie a sil do celého nového roku.

Za celý divadelní spolek

Jeho principálka

Kateřina Kobáňová
