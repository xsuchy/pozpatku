---
layout: post
title:  "Ohlédnutí za rokem 2019"
date:   2019-12-30 10:00:00 +0100
author: Kateřina Kobáňová
visible: 1
categories: ohlednuti
---
Rok 2019 se nesl ve znamení repríz úspěšné komedie Lékařské tajemství.

9. 2. jsme hostovali s tímto kusem v Brně ve Slatině. S tamním hereckým spolkem J.K. Tyla máme takovou již nepsanou dohodu, že jednou odehrajeme u nich naše představení a oni na oplátku zase u nás.

23. 3. vyjel náš soubor s hrou na festival Třešťské divadelní jaro 2019. Byl to již 58. ročník krajské soutěžní postupové přehlídky ochotnických divadelních souborů. Na programu bylo celkem sedmnáct představení rozličných amatérských divadel, festival trval celý týden a my hráli až na úplný závěr, po kterém následoval hned závěrečný večer. Atmosféra a celkové přijetí bylo přátelské, odnesli jsme si plno objektivní kritiky, cenných nápadů, zkušeností a rad do našich budoucích aktivit.

Přikládám posouzení našeho představení kritika Ladislava Vrchovského:

OKEM POROTY

Ochotnický spolek Pozpátku, Říčany u Brna / Petr Pospíšilík

Lékařské tajemství, aneb tajemství tvorby

Tu a tam se na divadle objeví nový autor dramatik. Bývá to občas počin úspěšný, když takový člověk napíše hru a ví, co jsou to nároky na dobrý divadelní text, ať už jde o tragédii, komedii nebo jiný žánr. Autor hry Lékařské tajemství, jejíž inscenaci přivezl Ochotnický spolek Pozpátku z Říčan u Brna, Petr Pospíšilík, je v oblasti dramatické tvorby, ale také coby režisér a herec celkem začátečník. A jak se  říká, nikdo učený z nebe nespadl.

Představení neslo znaky nepoučenosti o jednotlivých komediálních žánrech, o hereckém uchopení postav, i druzích komiky, o práci s prostorem jeviště v oblasti scénografie i aranžmá inscenace.

Na druhé straně všichni herci, členové souboru Pozpátku, vykazují nemalý talent a mají předpoklady pro hereckou práci. A tak se lze jen těšit na to, až si vyberou kvalitní komedii, která nabídne postavy, na které jsou v souboru vhodní představitelé, a ve které nebude autor a režisér i představitel hlavní role postavy v jedné osobě. Právě to totiž zapříčinilo nevalný výsledek.

Co na to diváci:
 * ztotožnil jsem se s postavou psycholožky
 * za mě dobrý. Bavila jsem se.
 * u jiných podobných komedií jsem se bavil víc, ale mají dobře našlápnuto
 * pěkná scéna

27. 4. jsme hráli tentokrát v Kostelci u Holešova. Opět nás přišli podpořit místní, ale i Říčaňáci, kteří nám přijeli udělat menší klaku. Byla to zároveň derniéra tohoto kusu.

Co vás čeká tedy nadále?

Příští rok se můžete těšit na novou detektivní komedii, ve které bude hrát hlavní roli zločin, ale hlavně se přijďte podívat den před Silvestrem 30. 12., kdy již tradičně potřetí chystáme charitativně - veselý večer před koncem starého roku. Na programu bude tentokrát pohádka pro dospělé, přístupná dětem od 12 ti let. Opět bude přítomna kapela SDH, občerstvení, ale hlavním cílem je přispět tento večer na Julinku z Javůrku, která potřebuje naši finanční pomoc na nákup speciálních ortéz. Prosím přijďte v co největším počtu a přispějte na dobrou věc. Takže neváhejte a s předstihem si kupte lístky na tento večer v předprodeji. Těšíme se na Vás všechny.

Za celý spolek Pozpátku

Kateřina Kobáňová
